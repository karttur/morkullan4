---
layout: page
title: Stadgar
categories: regler
excerpt: "Stadgar för BRF Morkullan 4"
tags:
  - regler
  - stadgar
date: '2019-10-15 11:27'
modified: '2019-10-15 T18:17:25.000Z'
comments: true
share: true
---

<p><b>Föreningens firma och ändamål
<br>1 §</b></p>

Föreningens firma är Bostadsrättsföreningen Morkullan 4.

<p><b>2 §</b></p>

Föreningen har till ändamål att främja medlemmarnas ekonomiska intressen genom att i föreningens hus upplåta bostadslägenheter för permanent boende och lokaler till nyttjande utan begränsning i tiden. Upplåtelse får även omfatta mark som ligger i anslutning till föreningens hus, om marken skall användas som komplement till bostadslägenhet eller lokal.

Bostadsrätt är den rätt i föreningen som en medlem har på grund av upplåtelsen.
Medlem som innehar bostadsrätt kallas bostadsrättshavare.

<p><b>Föreningens säte<br>
3 §</b></p>

Föreningens styrelse skall ha sitt säte i Stockholms kommun, Stockholms län.

<p><b>Räkenskapsår<br>
4 §</b></p>

Föreningens räkenskapsår omfattar tiden 1/1 – 31/12.

<p><b>Medlemskap<br>
5 §</b></p>

Fråga om att anta en medlem avgörs av styrelsen om annat inte följer av 2 kap 10 § bostadsrättslagen (1991:614).

Styrelsen är skyldig att snarast, normalt inom en månad från det att skriftlig ansökan om medlemskap kom in till föreningen, avgöra frågan om medlemskap.

<p><b>6 §</b></p>

Medlem får inte utträda ur föreningen, så länge han eller hon innehar bostadsrätt.

En medlem som upphör att vara bostadsrättshavare skall anses ha utträtt ur föreningen, om inte styrelsen medgett att vederbörande får stå kvar som medlem.

<p><b>Avgifter<br>
7 §</b></p>

För bostadsrätten utgående insats och årsavgift fastställs av styrelsen. Ändring av insats skall dock alltid beslutas av föreningsstämma.

Årsavgiften avvägs så att den i förhållande till lägenhetens insats kommer att motsvara vad som belöper på lägenheten av föreningens kostnader, amorteringar och avsättningar i enlighet med 8 §.

<p><b>8 §</b></p>
Årsavgiften betalas månadsvis i förskott senast sista vardagen före varje kalendermånads början, om inte styrelsen beslutar annat.
Styrelsen kan besluta att i årsavgiften ingående ersättning för värme och varmvatten, renhållning, konsumtionsvatten, hushållsgas eller elektrisk ström skall erläggas efter förbrukning eller area samt efter faktisk kostnad avseende sotning av rökkanaler för de lägenheter som har eldstäder. Styrelsen kan besluta att ersättning för kabel-tv, elektronisk informationsöverföring  via bredband och telefoni via bredband ska erläggas per lägenhet eller gemensamt.

Upplåtelseavgift, överlåtelseavgift, pantsättningsavgift och avgift för andrahandsuthyrning kan tas ut efter beslut av styrelsen.

För arbete med övergång av bostadsrätt får överlåtelseavgift tas ut av bostadsrättshavaren med belopp som maximalt får uppgå till 2,5 % av prisbasbeloppet.

För arbete vid pantsättning av bostadsrätt får pantsättningsavgift tas ut med belopp som maximalt får uppgå till 1 % av prisbasbeloppet.

Pantsättningsavgift betalas av pantsättaren.

För arbete vid andrahandsupplåtelse får avgiften för en lägenhet årligen uppgå till högst 10% av prisbasbeloppet enligt 2 kap 6 och 7 §§ socialförsäkringsbalken (2010:110). Om en lägenhet upplåts en del av ett år, beräknas den högsta tillåtna avgiften efter det antal månader som lägenheten är upplåten.

Styrelsen kan besluta att underlag för objektsbeskrivning vid försäljning av bostadsrätt tillhandahålls av utsedd förvaltare, med eventuella kostnader burna av den part som genomför försäljningen. Utdrag ur lägenhetsregistret är avgiftsfria.


<p><b>Avsättning  och användning av årsvinst<br>
9 §</b></p>

Avsättning för föreningens fastighetsunderhåll skall göras årligen med ett belopp motsvarande minst 0.3 % av anskaffningsvärdet för föreningens hus.

Den vinst som kan uppstå på föreningens verksamhet skall balanseras i ny räkning.

<p><b>Styrelse<br>
10 §</b></p>

Styrelsen består av minst tre och högst fem ledamöter samt minst en och högst tre suppleanter, vilka samtidigt väljs av föreningen på ordinarie stämma till nästa ordinarie stämma hållits.

<p><b>Konstituering och beslutförhet<br>
11 §</b></p>

Styrelsen konstituerar sig själv.

Styrelsen är beslutsför när de vid sammanträdet närvarandes antal överstiger hälften av hela antalet ledamöter. För giltigheten av fattade beslut fordras, då för beslutförhet minsta antalet ledamöter är närvarande, enighet om besluten.

<p><b>Firmateckning<br>
12 §</b></p>

Föreningens firma tecknas, förutom av styrelsen, av två styrelseledamöter i förening eller av en styrelseledamot i förening med en annan person som styrelsen därtill utsett.

<p><b>Förvaltning<br>
13 §</b></p>

Styrelsen får förvalta föreningens egendom genom en av styrelsen utsedd förvaltare, vilken själv inte behöver vara medlem i föreningen, eller genom en fristående förvaltningsorganisation.

Förvaltaren skall inte vara ordförande i styrelsen.

<p><b>Avyttring m.m.<br>
14 §</b></p>

Utan föreningsstämmas bemyndigande får styrelsen eller firmatecknare inte avhända föreningen dess fasta egendom eller tomträtt. Styrelsen får dock inteckna och belåna sådan egendom eller tomträtt.

<p><b>Styrelsens åligganden<br>
15 §</b></p>

Det åligger styrelsen

att	avge redovisning för förvaltningen av föreningens angelägenheter genom att avlämna årsredovisning som skall innehålla berättelse om verksamheten under året (förvaltningsberättelse) samt redogörelse för föreningens intäkter och kostnader under året (resultaträkning) och för ställningen vid räkenskapsårets utgång (balansräkning),

att	upprätta budget och fastställa årsavgifter för det kommande räkenskapsåret,

att	minst en gång årligen, innan årsredovisningen avges, besiktiga föreningens hus samt inventera övriga tillgångar och i förvaltningsberättelsen redovisa vid besiktningen och inventeringen gjorda iakttagelser av särskild betydelse,

att	minst sex veckor före den föreningsstämma, på vilken årsredovisningen och revisionsberättelsen skall framläggas, till revisorerna lämna årsredovisningen för det förflutna räkenskapsåret samt

att	senast två veckor innan ordinarie föreningsstämma tillställa medlemmarna kopia av årsredovisningen och revisionsberättelsen.

<p><b>Revisor<br>
16 §</b></p>

Minst en och högst två revisorer och en suppleant väljs av ordinarie föreningsstämma för tiden intill dess nästa ordinarie stämma hållits.

Det åligger revisor

att	verkställa revision av föreningens årsredovisning jämte räkenskaper och styrelsens förvaltning samt

att	senast tre veckor före ordinarie föreningsstämma framlägga revisionsberättelse.

<p><b>Föreningsstämma<br>
17 §</b></p>

Ordinarie föreningsstämma hålls en gång om året före juni månads utgång.

Extra stämma hålls då styrelsen finner skäl till det och skall av styrelsen även utlysas då detta för uppgivet ändamål hos styrelsen skriftligen begärts av en revisor eller av minst en tiondel av samtliga röstberättigade medlemmar.

<p><b>Kallelse till stämma<br>
18 §</b></p>

Styrelsen kallar till föreningsstämma. Kallelse till föreningsstämma skall tydligt ange de ärenden som skall förekomma på stämman.

Kallelse till föreningsstämma utfärdas genom en personlig kallelse till samtliga medlemmar genom utdelning, brev med posten eller via e-post eller sms med hyperlänk-URL.

Andra meddelanden till föreningens medlemmar delges genom anslag på lämplig plats inom föreningens fastighet, genom utdelning, brev med posten eller via e-post eller sms med hyperlänk-URL.

Kallelsen ska utfärdas tidigast sex veckor före och senast två veckor före föreningsstämma.

<p><b>Motionsrätt<br>
19 §</b></p>

Medlem som önskar få ett ärende behandlat vid stämma skall skriftligen framställa sin begäran hos styrelsen i så god tid att ärendet kan tas upp i kallelsen till stämman.

<p><b>Dagordning<br>
20 §</b></p>

På ordinarie föreningsstämma skall förekomma följande ärenden

1)   Upprättande av förteckning över närvarande medlemmar, ombud och biträden (röstlängd)
2)   Val av ordförande på stämman
3)   Val av sekreterare på stämman
4)   Fastställande av dagordningen
5)   Val av två personer att jämte ordföranden justera protokollet, tillika rösträknare
6)	 Fråga om kallelse till stämman behörigen skett
7)	 Föredragning av styrelsens årsredovisning
8)	 Föredragning av revisionsberättelsen
9)	 Beslut om fastställande av resultaträkningen och balansräkningen
10)  Beslut i fråga om ansvarsfrihet för styrelsens ledamöter
11)  Beslut om användande av uppkommen vinst eller täckande av förlust enligt fastställd
       balansräkning
12)  Beslut om arvoden
13)  Val av styrelseledamöter och suppleanter
14)  Val av revisorer och suppleant
15)  Val av valberedning
16)  Övriga ärenden, vilka angivits i kallelsen

På extra stämma skall utöver ärenden enligt 20§ 1)-6) förekomma endast de ärenden, för vilka stämman utlysts och vilka angivits i kallelsen till densamma.

<p><b>Protokoll<br>
21 §</b></p>

Protokoll vid föreningsstämma skall föras av den stämman därtill utsett. I fråga om protokollets innehåll gäller

1.	att röstlängden skall tas in eller biläggas protokollet,

2.	att stämmans beslut skall föras in i protokollet, samt

3.	om omröstning har skett, att resultatet skall anges i protokollet.

Protokoll skall förvaras betryggande.

Vid stämma fört protokoll skall senast inom tre veckor vara hos styrelsen tillgängligt för medlemmarna.

Röstning, ombud och biträde

<p><b>22 §</b></p>

Vid föreningsstämma har varje medlem en röst. Om flera medlemmar har en bostadsrätt gemensamt, har de dock tillsammans endast en röst. Röstberättigad är endast den medlem som fullgjort sina förpliktelser mot föreningen.

Medlems rösträtt vid föreningsstämman utövas av medlemmen personligen eller av den som är medlemmens ställföreträdare enligt lag eller genom befullmäktigat ombud som antingen skall vara medlem i föreningen eller medlemmens make eller sambo som varaktigt sammanbor med medlemmen. Är medlemmen en juridisk person får denne företrädas av ombud som inte är medlem. Ombud skall förete skriftlig, dagtecknad fullmakt. Fullmakten gäller högst ett år från utfärdandet.

Ingen får på grund av fullmakt rösta för mer än en annan röstberättigad.

En medlem kan vid föreningsstämma medföra högst ett biträde som antingen skall vara medlem i föreningen, medlemmens make eller sambo som varaktigt sammanbor med medlemmen.

Omröstning vid föreningsstämma sker öppet om inte närvarande röstberättigad påkallar sluten omröstning.

Vid lika röstetal avgörs val genom lottning, medan i andra frågor den mening gäller som biträds av ordföranden.

De fall - bland annat fråga om ändring av dessa stadgar - där särskild röstövervikt erfordras för giltighet av beslut behandlas i 9 kap 16 och 23 §§ i bostadsrättslagen (1991:614).

<p><b>Rätt att utöva bostadsrätten<br>
23 §</b></p>

Har bostadsrätt övergått till ny innehavare, får denne utöva bostadsrätten endast om han eller hon är eller antas till medlem i föreningen.

En juridisk person som är medlem i föreningen får inte utan samtycke av föreningens styrelse genom överlåtelse förvärva bostadsrätt till en bostadslägenhet.

<p><b>Bostadsrättshavarens rättigheter och skyldigheter<br>
24 §</b></p>

Bostadsrättshavaren får inte utan styrelsens tillstånd i lägenheten utföra åtgärd som innefattar

    1. ingrepp i en bärande konstruktion,

 2.  ändring av befintliga ledningar för avlopp, värme, gas eller vatten, eller

 3. annan väsentlig förändring av lägenheten.

Styrelsen får inte vägra att medge tillstånd till en åtgärd som avses i första stycket om inte åtgärden är till påtaglig skada eller olägenhet för föreningen.

Bostadsrättshavaren är skyldig att rapportera alla planerade byggnadstekniska åtgärder och tillställa styrelsen vederbörlig dokumentation innan arbetet påbörjas avseende åtgärd som avses i första stycket. Efter genomförd åtgärd som avses i första stycket skall fullständig teknisk dokumentation inlämnas till styrelsen.

<p><b>25 §</b></p>

Bostadsrättshavaren får inte inrymma utomstående personer i lägenheten, om det kan medföra men för föreningen eller någon annan medlem i föreningen.

<p><b>26 §</b></p>

När bostadsrättshavaren använder lägenheten skall han eller hon se till att de som bor i omgivningen inte utsätts för störningar som i sådan grad kan vara skadliga för hälsan eller annars försämra deras bostadsmiljö att de inte skäligen bör tålas. Bostadsrättshavaren skall även i övrigt vid sin användning av lägenheten iaktta allt som fordras för att bevara sundhet, ordning och gott skick inom eller utanför huset. Han eller hon skall rätta sig efter de särskilda regler (”ordningsregler”) som föreningen i överensstämmelse med ortens sed meddelar. Bostadsrättshavaren skall hålla noggrann tillsyn över att dessa åligganden fullgörs också av dem som hör till hans eller hennes hushåll eller gästar honom eller henne eller av någon annan som han eller hon inrymt i lägenheten, inklusive men inte begränsat till hyresgäster som hyr i andra hand, eller som är i lägenheten för att utföra arbete för hans eller hennes räkning.

Om det förekommer sådana störningar i boendet som avses i första stycket första meningen skall föreningen
    1. ge bostadsrättshavaren tillsägelse att se till att störningarna omedelbart upphör, och
    2. om det är fråga om en bostadslägenhet, underrätta de berörda myndigheterna i den kommun där lägenheten är belägen om störningarna.

Andra stycket gäller inte om föreningen säger upp bostadsrättshavaren med anledning av att störningarna är särskilt allvarliga med hänsyn till deras art eller omfattning.

Om bostadsrättshavaren vet eller har anledning att misstänka att ett föremål är behäftat med ohyra får detta inte tas in i lägenheten.

<p><b>27 §</b></p>

Vid byte av lägenhetens ytterdörr skall den nya dörren motsvara de normer som vid utbytet gäller för brandklassning och ljuddämpning. Den nya dörren måste utseendemässigt motsvara befintliga dörrar. Byte av ytterdörr kräver styrelsens godkännande även om lägenhetsinnehavaren är ansvarig för dörren i enlighet med 30 §.

Vad som angivits i första stycket gäller även altan- och balkongdörrar.

<p><b>28 §</b></p>

En bostadsrättshavare får upplåta sin lägenhet i andra hand till annan för självständigt brukande endast om styrelsen ger sitt samtycke.

Samtycke behövs dock inte,

1.	om en bostadsrätt har förvärvats vid exekutiv försäljning eller tvångsförsäljning enligt 8 kap. bostadsrättslagen (1991:614) av en juridisk person som hade panträtt i bostadsrätten och som inte antagits till medlem i föreningen, eller

2.	om lägenheten är avsedd för permanentboende och bostadsrätten till lägenheten innehas av en kommun eller ett landsting.

Styrelsen skall genast underrättas om en upplåtelse enligt andra stycket.

<p><b>29 §</b></p>

Vägrar styrelsen att ge sitt samtycke till en andrahandsupplåtelse, får bostadsrättshavaren ändå upplåta sin lägenhet i andra hand, om hyresnämnden lämnar tillstånd till upplåtelsen. Tillstånd skall lämnas, om bostadsrättshavaren har skäl för upplåtelsen och föreningen inte har någon befogad anledning att vägra samtycke. Tillståndet skall begränsas till viss tid.

I fråga om en bostadslägenhet som innehas av en juridisk person krävs det för tillstånd endast att föreningen inte har någon befogad anledning att vägra samtycke. Tillståndet kan begränsas till viss tid.

Det åligger bostadsrättshavaren att tillse att fullgod försäkring för skador orsakade av hyresgästen eller på annat sätt uppkomna i samband med uthyrningen och som drabbar andra lägenheter och/eller föreningens gemensamma egendom, tecknas i samband med andrahandsuthyrning.

Ett tillstånd till andrahandsupplåtelse kan förenas med ytterligare villkor.

<p><b>30 §</b></p>

Bostadsrättshavaren skall på egen bekostnad hålla lägenheten jämte tillhörande utrymmen i gott skick. Detta gäller även mark, balkong, terrass, förrådsutrymme och parkeringsplats, om sådan ingår i upplåtelsen. Bostadsrättshavaren är också skyldig att följa de anvisningar styrelsen meddelat rörande den allmänna utformningen av marken.

Till lägenheten räknas:
    • lägenhetens väggar, golv och tak inklusive ytskikt jämte den underliggande behandling som krävs för att anbringa ytskiktet på ett fackmässigt sätt, inklusive fuktisolerande skikt i badrum och våtrum,
    • lägenhetens inredning, utrustning, ledningar och övriga installationer, inklusive svagströmsanläggningar, ledningar för övriga installationer för vatten, avlopp, gas, ventilation, el, television och informationsöverföring som föreningen försett lägenheten med till de delar dessa befinner sig inne i lägenheten och endast betjänar den aktuella lägenheten, golvbrunnar med tillbehör, avstängningsventiler och i förekommande fall anslutningskopplingar på vattenledning hörande till denna inredning,
    • golvvärmeanläggning,
    • eldstäder och rökgångar,
    • glas, bågar och spröjs i lägenhetens fönster och dörrar,
    • lägenhetens ytter- och innerdörrar, inklusive balkong- och altandörrar, med tillhörande lister, foder, handtag, gångjärn, karm, tätningslister, lås inklusive nycklar mm,
    • brevinkast, ringklocka, tittöga och egen namnskylt på lägenhetsdörren, samt
    •    egna installationer, inklusive sådana som försörjs av vatten, elektricitet, informationsöverföring mm som föreningen försett lägenheten med.

Bostadsrättshavaren ansvarar för rensning av golvbrunn och vattenlås.

Om lägenheten är utrustad med balkong, terrass eller altan ansvarar bostadsrättshavaren för renhållning och snöskottning. Om lägenheten är utrustad med takterrass är det bostadsrättshavarens ansvar att tillse att avrinning för dagvatten inte hindras.

Bostadrättshavaren svarar för målning av radiatorer. För elanläggningen svarar bostadrättshavare för säkringstavlan och ledningar utgående från lägenhetens säkringstavla.

Bostadsrättshavaren svarar inte för reparation av ledningar för avlopp, värme, gas, elektricitet, vatten och informationsöverföring om föreningen försett lägenheten med ledningarna och dessa tjänar fler än en lägenhet. Detsamma gäller rökgångar och ventilationskanaler. Bostadsrättsföreningen ansvarar vidare för underhåll av radiatorer och värmeledningar i lägenheten som föreningen försett lägenheten med. Föreningen svarar också för rökgångar (ej rökgångar i kakelugnar) och ventilationskanaler som föreningen försett lägenheten med.

Föreningen har därutöver underhållsansvaret för ledningar för avlopp, gas, elektricitet, vatten och anordningar för informationsöverföring som föreningen försett lägenheten med och som inte är synliga i lägenheten. Föreningen har även ansvar för målning av utifrån synliga delar av ytterfönster, karmar, ytterdörrar, balkongdörrar och altandörrar.

Bostadsrättshavaren är skyldig att till föreningen anmäla fel och brister i sådan lägenhetsutrustning/ledningar som föreningen svarar för enligt denna stadgebestämmelse eller enligt lag.

För reparationer på grund av brand- eller vattenledningsskada svarar bostadsrättshavaren endast om skadan uppkommit genom

1. hans eller hennes egen vårdslöshet eller försummelse eller

2. vårdslöshet eller försummelse av
    a)  någon som hör till hans eller hennes hushåll eller som besöker honom eller henne som gäst
    b)  någon annan som han eller hon har inrymt i lägenheten eller
    c)  någon som för hans eller hennes räkning utför arbete i lägenheten. För reparation på grund av brandskada som uppkommit genom vårdslöshet eller försummelse av någon annan än bostadsrättshavaren själv är dock denne ansvarig endast om han eller hon brustit i omsorg och tillsyn.

Om ohyra förekommer i lägenheten skall, i tillämpliga delar, motsvarande ansvarsförsäkring gälla som vid brand och rörledningsskada ovan.

Det åligger bostadsrättshavaren att teckna och vidmakthålla hemförsäkring och så kallad tilläggsförsäkring för bostadsrätt. Det ankommer på bostadrättshavaren att likvärda försäkringar tecknas vid andrahandsuthyrning i enlighet med 29 § tredje stycket.

Föreningen får åta sig att utföra sådan underhållsåtgärd som enligt vad som ovan sagts bostadsrättshavaren skall svara för. Beslut härom skall fattas på föreningsstämma och får endast avse åtgärder som företas i samband med omfattande underhåll eller ombyggnad av föreningens hus, som berör bostadrättshavarens lägenhet. Föreningens åtgärder enligt denna bestämmelse skall ske till sedvanlig standard.

Bostadsrättshavaren ansvarar gentemot föreningen för sådana åtgärder i lägenheten och anslutande väggar, fönster och dörrar, inklusive karmar och foder som har vidtagits av tidigare innehavare av bostadsrätten, såsom reparationer, underhåll och installationer som denne utfört.

<p><b>Övriga bestämmelser<br>
31 §</b></p>

Vid föreningens upplösning skall förfaras enligt 9 kap 29 § bostadsrättslagen (1991:614). Behållna tillgångar skall fördelas mellan bostadsrättshavarna i förhållande till lägenheternas insatser.

<p><b>32 §</b></p>

Utöver dessa stadgar gäller för föreningens verksamhet vad som stadgas i bostadsrättslagen (1991:614) och andra tillämpliga lagar.
